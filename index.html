<!DOCTYPE html>
<html lang="en">
<head>
  <meta charset="UTF-8" />
  <meta name="viewport" content="width=device-width, initial-scale=1.0" />
  <title>My Telegram Instant View Page</title>
  <style>
    body {
      font-family: Arial, sans-serif;
      max-width: 600px;
      margin: auto;
      padding: 1rem;
      background: #170251;
    }
    h1, p {
      color: #c0ebf2;
    }
  </style>
</head>
<body>
  <h1>Вежа. Сни</h1>
  <p>Мені вже вкотре сниться Вежа. Я завжди знаю, коли опиняюсь у Ній і завжди це відбувається з простою метою дістатися додому на звичайному англійському потязі. Але ти одразу відчуваєш, коли ти потрапляєш у Вежу. Це можуть бути різні кімнати, я могла ніколи раніше не бачити ці приміщення у снах про Неї, але я точно знаю, що я ще ніколи не вибиралися звідти. Лише занурювалася глибше. Вона лякає і приваблює мене. Я хочу що скоріше вибратися з Неї, дізнатися, що там є вихід, але водночас хочу дослідити що ж там за кожними Її дверима. Але про все по порядку.</p>
  <p>Напевно, я трохи прибрехала - коли Вежа наснилася мені вперше (це було зовсім нещодавно, на моє здивування, здається, Вона зі мною значно довше..), я, напевно, таки вийшла з Неї. Це було швидко, я була зі своїми речима, пройшла пару кімнат і з решти пам'ятаю лише останню: відкривши двері, побачила простору кімнату з ескалатором, який веде угору. Я була у тьмяному київському метро. Трохи здивувалася, але пішла до нього. Я знала, що мала зустрітися з мамою, тож ця ціль тримала мене в купі і не давала загубитися. Але на поверхні, коли мені здалося, що я покинула Вежу, я опинилася у світі постапокаліпсису, де ми з мамою намагалися вижити, розділяючи кімнату готелю з іншими двома людьми (вони сказали що забронювали кімнату, але і ми теж це зробили). Той світ, у якому ми опинилися, був темний, душний, з величезними червоними хмарами, що укривали небо. Наче ми опинилися у пеклі. Неприємно навіть згадувати про короткий фінал того сну. Він відчувається безнадійним.</p>
  <p>Тож я не знаю, чи вибралася я тоді з Вежі. Я ніколи не бачила Її ззовні, але по відчуттях точно можна пізнати чи ти всередині. Не знаю, чому саме таку форму звертання я обрала для цього загадкового місця з неочікуваними кімнатами, прихованими загадками та ще більшою кількістю дверей, проте я наче розумію, що це не мій вибір - Вона просто є Вежею. І була такою завжди, задовго до мого першого знайомства з Нею.</p>
  <p>Вдруге я потрапила туди за схожою схемою, але тепер ескалатор не випустив мене у хоча б якийсь світ - я просто опинилася в новій кімнаті, що була схожа на великий вокзал з домішкою метро. До мене доєдналися обидві мої бабусі майже одразу. Ми трималися купки і завжди проходили крізь одні двері разом. Було жахливе відчуття того, що ми застрягли у заплутаному просторі вокзалу та його мало освітлених залах. Ми так і не вибралися звідти. Мій сон обірвався.</p>
  <p>Але втретє, сьогодні, я пройшла все з початку. Повторюючи цей шлях, всі деталі запам'ятовуються краще, але в цей раз цікаво не повернутися назад і подивитися, що я проходила раніше - важливо зазирнути вперед, щоб не забути деталі мандрівки крізь Вежу. Я впевнена, що мені так і не вдалося вийти з неї.</p>
  <p>Тож, ми зустрілися з бабусями, пройшли через знайому маленьку темну кімнату; освітлений лише в центрі найнижчий рівень метро, який не дозволяє тобі піти в сторону на будь-яку з платформ; велику похмуру залу, яка ніби виглядає як танцювальна, але ми знали, що ще не залишили станцію на яку прийшли. Ми коротко побачили її зі сторони, вона дійсно була просто величезних масштабів виглядаючи як палац чи то собор, тож нам було легко повірити, що всередині так багато всього. Але решта світу здалася мені схожою на попередній раз - це темне, трохи менш червоне, небо затягнуте хмарами. Знову опинившись всередині мені полегшело.. хоча з'явилося відчуття, що нас туди щось затягнуло - я не можу пригадати, чому я не вийшла у світ, а повернулася.</p>
  <p>Здається, згодом ми навіть бачили якусь літню провідницю, але вже не пригадаю, що вона нам сказала. Проте саме вона, я впевнена, посіяла насіннячко, яке скоро проросте у те, що ми з бабусями таки підемо у різні кімнати. Я пам'ятаю, що опинилася на пляжі. Чомусь саме там я вперше зрозуміла, що коли Вежа "випускає" тебе назовні/у світ, ти теж відчуваєш різницю, бо знаєш, що ти ще в Її пазурах. Небо було найпершою ознакою для мене в усіх трьох випадках. Плюс притухше світло усюди, наче на фотоапараті приглушили налаштування яскравості. Але тепер було щось нове - я побачила велику частину території, яка мені знайома (ну всі ж бачили пляжі). Спільна особливість відкритих світів у які я потрапляла: все навколо карикатурне. Так, наче ти посеред найдешевших декорацій для фільму, простягни руку і море виявиться не справжнім, а просто намальованим за п'ять хвилин фоном. Наче все зроблено з картону; це тільки підривало масло у мій вогонь некомфортності та страху. Там були інші люди, група серфінгістів, і я доєдналася до них. Одній дівчині я не сподобалася одразу; не пам'ятаю, чи це мало хоча б якийсь сенс. У певний момент вони намагалися звідти піти, бо відчувався прихід пізнього часу. Здається, вони запідозрили щось про Вежу, відчули Її на невеличку долю секунди. Тоді до мене повернулися мої речі і спроби знайти вихід чи принаймні дістатися до вокзалу (те місце мені вже наче як рідне; хоча б принаймні знайоме). </p>
  <p>Але наступної миті я знову опинилася прямо у Ній. Здається, я пройшла схожим чином через пару інших "виходів на світ". Але згадую як знову опинилася на вокзалі. Цього разу сама самісінька. Спробувавши пройти цей шлях сама, я пройшла крізь знайомі кімнати, провідницю і от після неї відкрила інші двері, на противагу моєму попередньому вибору у тій кімнаті. Якщо чесно, після того я пройшла ще кімнат з десять, пам'ятаю це спільне відчуття тьмяності простору та нових дверей.</p>
  <p>В результаті я опинилася у останній локації того сну - ґроті. Спершу нічого особливого, стіни та стеля з каменю, кам'яний берег у формі рівного кола, а посередині бездонна водойма. Якщо ступити в неї, то спершу відчуєш прохолодний пісок, але поступове занурення через пару кроків приведе тебе до простору у воді, коли ти точно знаєш, що під тобою дуже глибоко немає поверхні, до якої можна дістатися. Ти відчуваєш під собою лише величезне темне чудовисько, яке почуває себе у тій пітьмі, як удома. І хоча я бачила, що звідти легко вибратися на берег, у моменті, коли ти у воді це здається абсолютно неможливим - ця воронка вже схопила тебе за щиколотку. Тому я і кроку не ступила у сторону води. Також зліва був невеличкий підйом до двох нових дверей. А стіна, що була навпроти мене з часом стала нагадувати велике скло, як панорамне вікно у пентхаусі. Воно почало бути все більш яскравим, поки вся "кімната" не стала приємно освітлена. Це вже було трохи незвично, навіть водяна безодня почала лякати трохи менше (чи принаймні її берег). А тоді з-за скла вийшла вона (я допускаю що там були якісь скляні двері, вона не пройшла крізь стіну, але це зовсім неважливо; навіть якщо вони там були вони були не для мене), жінка одягнута у все біле, зі світлим волоссям та, по моїх відчуттях, намірами. Під кінець у мене склалося враження, наче вона принцеса, яку заточили у темному місці; але при цьому вона наче так правильно була його частиною. Здається вона знала Вежу, або навіть була її володаркою. Хоч і не можна було так сказати з тієї "кімнати"-ґроту. Ми почали говорити і я не відчувала напруги чи обмеженості у своїх діях, як це було з іншими "мешканцями" Вежі. Я пішла до перших дверей, поки вона неспішно випитувала у мене про моє перебування Тут. Те, що я побачила, шокувало, злякало і заспокоїло мене водночас - я дивилася на цей ґрот зверху (а точніше, всю увагу вкрала прірва посередині). Наче там справа по під самою стелею є ще одні двері і я тільки що подивилася у них. Я повернулася до жінки та нашої розмови. Вже не пригадаю важливих аспектів наших слів, але у мене з'явилося відчуття, що вона є великим ключем до розгадки цього місця. Ми з нею вже побачилися, я пройшла цей шлях до неї, тож, хто знає, можливо в наступному сні, я знову дійду до цього ґроту, вона нагадає мені про все і я запам'ятаю більше. Але мучить лише одне - щоб дістатися до промінчика її світла доведеться подолати десятки тих темних кімнат і послідовностей дверей..</p>
</body>
</html>
